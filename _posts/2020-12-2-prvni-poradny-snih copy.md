---
layout: post
title:  "Prvotiny letošní zimy"
author: leni
categories: [covid-19, zvyky, vánoce, New York state]
image: assets/images/prvni-snih.JPG

---
Dnešní ráno bylo ve znamení prvního sněhu a kávové potopy u mě v kuchyni. Můj <a href="https://www.youtube.com/watch?v=QmklkUpN1YA">Mr. Coffee</a> kávovar na překapávané kafe v tom byl ale nevinně, chyba se nacházela mezi uživatelem a pomyslnou "klávesnicí". Namísto toho, abych vrátila konvici pod filtr s kafem, skrz který prokapává horká voda zpátky do konvice, konvici jsem po naplnění nádržky s vodou nechala elegantně stát vedle kávovaru a ne pod tím filtrem. Divný mi to nepřišlo ani když jsem se vrátila zpátky do kuchyně pro telefon, který jsem tam zapomněla. Řekněme, že dnešek není z mých nejsilnějších dnů. Únava ze zpráv o COVIDu, konec semestru a dopisování všech semestrálních prací a nemožnost cestovat zanechává holt nepatrné ale časem viditelné stopy.

Na druhou stranu, konec semestru znamená, že jsme se přehoupli do období prvního sněhu! Juhůůů! A venkovní sněhová nadílka to jen potvrzuje! Mám konečně důvod vytáhnout plnou škálu svetrů, čepic a šál, které jsem se snažila nenápadně propašovat zpátky do šatníku už v říjnu, ale počasí tomu nebylo úplně nakloněno. Letos jsme tu na přelomu října a listopadu měli krásných 25° a intenzitu sluníčka tak akorát na opalovačku. Loni to bylo o dost brutálnější. Chladno bylo už od září, první sníh přišel už na začátku listopadu, což se celkem příčilo mému východočeskému pojetí, kdy si myslím, že je adekvátní, aby začalo sněžit. Letos jsem si musela na newyorský sníh počkat, ale vypadá to, že se to vyplatilo a můžeme zveselat začít stavět sněhuláky!

*Takhle to tu vypadalo letos 8. listopadu 2020*
<img src="/assets/images/listopad-2020.jpg">
*Takhle to tu vypadalo loni 8. listopadu 2019*
<img src="/assets/images/prvni-snih-2019.jpg">
*Vše je v pořádku, takhle to tu vypadá dneska, 2. prosince 2020*
<img src="/assets/images/prvnisnih.jpg">
Moje nadšení z prvního sněhu už tak úplně moc nesdílí můj přítel. Jako správný rodilý New Yorčan je ze sněhu, který si tu každou zimu kolikrát lebedí 5 až 6 měsíců, asi tak nadšený jako Pražák z Orloje. Na druhou stranu, sníh taky znamenají Vánoce, které máme rádi oba. A protože se letos nepodíváme do Čech, kde jsem doteď trávila všechny Vánoce, další prvotina letošní zimy bude vymyslet logistiku našich prvních česko-amerických. Zatím se nám to celkem dost úspěšně daří. Máme "Christmas plan", což je v podstatě česko-americký hybrid toho, co všechno chceme udělat, vidět, pít a sníst v období Vánoc. Jdeme na to zatím pomalu. Mně se podařilo celkem omylem najít Zlatovlásku, Princeznu ze mlejna a Tři oříšky pro Popelku s anglickými titulky, takže se můj drahý indoktrinaci českými pohádkami nevyhne. Muhaha! Já mám na oplátku slíbeného původního animovaného <a href="https://en.wikipedia.org/wiki/Grinch">Grinche</a> a <a href="https://www.delish.com/holiday-recipes/christmas/a24893196/christmas-fudge-recipe/">Christmas fudge</a>.

<img src="/assets/images/vyzdoba-2020-vanoce.JPG">
Co se týče výzdoby, dokonale se ve mně (a i v mém bytě) mlátí české a americké vánoční tradice. Mám v bytě krb (nefunkční), takže na něm visí *"gingerbread men"* s nápisem *"JOY"* na bříškách, a vánoční ozdobičky. Když se na to teď tak dívám, vypadá to jako celkem funkční mišmaš amerických a českých Vánočních dekorací. Ovlivněná Amerikou jsem si pořídila vánoční potahy na polštářky s nápisem *"Let It Snow"* a Santovými sáněmi, a vánoční deku (tady tomu říkají *blanket throw*) a sháním punčochy na krbovou římsu. Problém nastal ale jinde. Byť je advent mezinárodní záležitost, moc Američanů o tom z nějakého důvodu neví a jako tradice se to tu moc nepraktikuje. Pro nás to znamenalo, že jsme v neděli strávili notnou dávku času v nákupním středisku hledáním věnce, na který bych mohla připíchnout svíčky, a odpálit tak advent. Problém je, že buď je tu všechno umělé a nebo strašně velké a na připichování svíček dost nevhodné, a škubat chvojí v lese se nám nechtělo. Problém pak taky je, že sehnat tady sadu čtyř stejných svíček v rozumném balení (čti: ne 9, 12 nebo 40 svíček) je trochu oříšek. Advent se tu prostě nedělá. Navíc, většina věnců tady patří na dveře, a ne jak jsme my v Česku zvyklí na stůl, což vysvětluje onu nadměrnou velikost a nepoužitelnost pro mé české záměry. Nakonec jsme ale trochu zaimprovizovali a voilá, i adventní věnec mám!

<img src="/assets/images/advent-venecek.jpg">
Další fáze výzdoby se bude odehrávat zcela v tradici <a href="https://en.wikipedia.org/wiki/Keeping_up_with_the_Joneses">*"keeping up with Joneses"*</a>, což je tu výraz pro držení kroku se sousedy skrze hmotné i nehmotné statky. Používá se to tu celkem na všechno od aut přes bazén až po to, kam chodí děti do školy, ale vánoční verze je o tom, jakou výzdobu vymyslíme na dům. Rozhodně to nebude žádná blikající šílenost. Na to máme sousedy, co mají tučnější bankovní konta. Já mám v plánu možná tak ten věnec, pár světýlek a červených mašlí na zábradlí. Snad se mi ale podaří během z procházek po okolí nafotit ty nejlepší výtvory sousedů. Můj oblíbenec kolem letošního Halloweenu byl dům, kde měli tři nafukovací draky (nedělám si srandu!), takže čekám, že vánoční výzdoba bude mít ještě větší grády. 

Ostatně, když už mluvím o větších grádách, na našich pravidelných toulkách po obchoďáku, který já považuju za terén pro studium toho, jak Američané žijí, se většinou zastavíme v <a href="https://www.destinyusa.com/tenants/christmas-treasures-2/">Hallmark Christmas Treasures</a> obchodě. Pokud vám něco říká <a href="https://www.hallmarkchannel.com/christmas-scavenger-hunt">Hallmark Channel</a>, který produkuje romantické filmy na míru a točí je podle toho, jaká je roční doba, tak ano, to je jejich obchod s cílem pomoci vám dosáhnout kvalit vánoční výzdoby ve stejném duchu a velkoleposti, jak jste ji viděli na vašich obrazovkách. Prodejna je veliká asi jako běžné H&M v Česku a je plná vánočních ozdob všech typů, druhů, témat, tradic a fenoménů, které dělají Ameriku Amerikou a Vánoce Vánoci. Podívejte se ostatně sami, tohle je jen malá část toho, co mě tam zatím zaujalo:

*Santa je tu...všude! A ve všech velikostech.*
<img src="/assets/images/santa-vsude.jpg">
*Coca Cola taky...*
<img src="/assets/images/cocacola-vanoce.jpg">
*Louskáček tu taky tradičně nesmí chybět.*
<img src="/assets/images/louskacek-hallmark.jpg">
*Co takhle záchod na vánoční stromeček?*
<img src="/assets/images/zachod-vanoce.jpg">
*Tady mě trochu překvapily ty zbraně hned v závěsu za "To My Wife" ozdobami...*
<img src="/assets/images/konzole-vanoce.jpg">
*A co by to bylo za Vánoce bez pořádných Star Wars ozdobiček, že ano?*
<img src="/assets/images/sw-vanoce.jpg">
Takhle si tu v těch našich vánočních prvotinách žijeme COVIDu a zákazu cestování navzdory. O víkendu jedeme pro stromeček a snad se nám podaří stihnout ještě pár dalších věcí, co na nás koukají z našeho plánu. Konec semestru je boj s vlastní vůli dotáhnout všechno, co se dá, s vidinou toho, že budeme mít 2 měsíce volna. Což znamená i spoustu času na sepsání všech zážitků, výletů a postřehů, co jsem tu nasbírala za podzim, ale nebyl čas je sepsat. Vydržte, všechno bude!

---

Před chvilkou začalo zase sněžit, mě čeká dopsat ještě dvě práce o algoritmech, abych měla konečně padla, takže mě omluvte, já si jdu zkusit uvařit druhou várku kafe, snad tentokrát už bez potopy.❄️ ☕