---
layout: post
title:  "Podzimní kampusová sezóna"
author: leni
categories: [ New York, USA, univerzita]
featured: true
image: assets/images/podzim2021/podzim2.jpg
---

Univerzitní kampus ovládly Ugg boty, Han Solo season už byla nebo ještě bude, a dorazil i nový trend tzv. quilted jackets a shirtlets, které spíš sluší, než by měly kapacity odehnat tradičně vlezlý a nepředvídatelný newyorský podzim. Babí léto tu trvá půl dne, pak se všechno zatáhne a shůry vám pošlou všechno, co jim zbylo. Posledně to byla směs krup s deštěm, s přídatkem sněhu. Že byla půlka října? Nevadí! Jindy se to otočí a budíte se do těžce propršeného dne, kdy leje a leje a leje až nevíte, jestli si nemáte na dvorku začít stavět malou archu. Na sníh zatím čekáme, ale určitě ne s takovou radostí jako Lorelai Gilmore.

<img src="/assets/images/podzim2021/podzim1.jpg">

Počasí v Central New York má vlastní charakter a kdyby se tu točil film, mělo by vlastní repliky a možná i obytný trailer. Ostatně, filmaři to tu mají rádi a ne jen pro počasí. Oba dva díly hororu A Quiet Place se točily na různých lokacích v okolí, víc na sever v Buffalu najdete plnohodnotné studio Buffalo Filmworks, a ve "vesnici" vedle Syracuse se co rok natočí nový film pro Hulu s tématikou střední školy. Ne nadarmo se naší části New Yorku přezdívá Upstate Hollywood. Navíc to tu má strašně rád momentálně novinami (právem) propíraný Alec Baldwin, a to i přes důvody, které já nechápu. Syracuse není metropole a jestli pandemie něco odhalila, jsou to jejich jisté nedostatky, co se týče zábavy a "things to do around here". 

<img src="/assets/images/podzim2021/podzim7.jpg">

Kampusové dění je ale mnohem klidnější než hollywoodská kariéra genia loci. Jsme všichni zpátky v prezenční výuce, povinně chodíme na očkování proti chřipce a na fotbalové a basketbalové zápasy v konečně otevřeném Carrier Dome. (O tom víc příště, to si zaslouží samostatné psaní.) V rámci sypání si dekonolizačního popela na hlavy kolonizátorů se tu konečně postavil důstojný památník kmene Onondaga (viz úvodní obrázek). Mezitím nosíme roušky i do tříd, protože už od začátku akademického roku jsme v červené zóně a univerzita si nedovolí nám je direktivou sundat, neb se jim nechce nás zase posílat domů k Zoomu. Mně by to až tolik nevadilo, protože možnost ztlumit vybraná lidská stvoření se ještě do "offline" života efektivně nepřeložila. Navíc, abych pravdu řekla, mám všehovšudy jednu schůzku za týden s mou vedoucí práce, a všechny ostatní schůzování a laborky jsou čistě online. Nezlobím se.

<img src="/assets/images/podzim2021/podzim5.jpg">

Jen občas tak dumám po dlouhých zimních večerech, když s přítelem skládáme puzzle, jestli moje pandemická asociálnost někdy odezní a nebo se bude jen prohlubovat. Lidi mám většinou ráda, jen teď se nějak stalo, že je můžu jen v omezeném množství a to ještě spíš jen své oblíbence. A čím víc času trávíme v tomhle projektově nezvládnutém globálním zdravotním projektu aka COVID pandemii, tím míň se mi chce trávit čas s lidmi, co mě nebaví nebo mě vyloženě prudí. Děláš drama? Nashledanou. Budeš se se mnou hádat o antivax konspiracích? Nazdar. 


 P.S. Kdybyste si chtěli udělat vánoční radost, <a href="https://theoodie.com/products/the-oodie-original-slipper-boots-unicorn">Ugg botky můžete teď sehnat i s jednorožčím potiskem</a>.
