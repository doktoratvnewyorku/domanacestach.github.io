---
layout: post
title:  "Píšeme článek, nezastavujeme!"
author: leni
categories: [akademická sféra, doktorát]
image: assets/images/konspirace-clanek.JPG

---

Doba kousek před svátky a celý leden je pro akademické milovníky vzrůša a dělání zázraků na počkání hlavní sezónou. Leden je totiž období deadlinů. Deadlinů všech konferencí, kam my akademici chodíme venčit nejen sebe a svá ega, ale především poznatky ze svých výzkumů, nad kterými jsme trávili dny a noci, až jsme málem zapomněli, že někde tam venku existuje i reálný svět, jehož problémy se snažíme vyřešit.

### listopad - 2 měsíce do deadlinu

Můj "deadlajden" začal celkem nevinně. Začal totiž už loni na podzim, když jsem pramálo tušila, co mě čeká. Tehdy jsme si v labu lámali hlavu nad tím, jak nejlíp definovat konspirační teorie. Potřebovali jsme definici, kterou bychom použili pro jejich identifikaci na antivakcinačních online fórech. Tahle hájemství seskupující kromě samozvaných doktorů a vědců i bezpočet druhů ezomatek, trollů či jinak výrazných obyvatel online sféry, se těmahle pitomostma totiž jen hemží, a má to stejný efekt vymývání mozku jako u nás mimibazar či FB stránky Evy Hrindové. Je to problém, sem tam kvůli tomu někdo umře, z čehož plyne, že by se s tím v ideálním světě mělo něco dělat.

### prosinec - měsíc do deadlinu
Cíl zněl jasně. Potřebovali jsme vymyslet malou kompaktní zbraň, co by nám pomohla najít a izolovat konspirační narativy na antivax fórech. Lidi, co v zákulisí plánují nekalosti? To není konspirační teorie, to dělají občas všichni. Snaha vládnout světu skrze manipulaci s neuvědomělou věřejností? Taky ne, to je zase v podstatě definice populismu v politice. Tímhle slovíčkařením a cizelováním naší definice jsme strávili několik týdnů. Pokus, omyl, pokus, omyl. Několikrát jsme stvořili monstrum velikosti <a href="https://en.wikipedia.org/wiki/BFG_(weapon)">BFG</a>, co rozstřílelo na kousíčky nejen nás a naši trpělivost, ale i narativy. Jindy jsme na sebe jen upřeně zírali ztraceni ve vlastních vynálezech. Akademická zoufalost se z nás dala ždímat. 

### vánoční intermezzo
Pak díkybohu přišly Vánoce. Doba dohánění všech restů z předchozího semestru, čtení nikdy nepřečtených knih a akademických článků, o kterých jsme celý semester přesvědčovali naše profesory a kolegy, že "'sme je četli samozřejmě!". Hlavně ale období snahy úpěnlivě nemyslet na slona v místnosti v podobě toho, co se bude kolem našeho definování a mapování konspiračních teorií dít další semestr.

### leden - 12 dnů do deadlinu
A: "Hele, a co říkáte na tohle: Narativ vysvětlující událost nebo události jako výsledek sledu plánovaných aktivit, které v tajnosti zosnovali a provedli aktéři za účelem ublížit či jinak poškodit člověka či celou populaci?" <br>
B: "Za mě dobrý."<br>
C: "By šlo."<br>
D: "Jako jo, ale musíme tím pádem předělat celou kódovací knihu, protože jsme sbírali jinej typ dat."<br>
A: "Pohoda, to zvládneme."<br>
B + C + D: 👀 ??

### 5 dnů do deadlinu
Pár dnů před deadlinem jsme vypadali jako cirkus na kolečkách. A mnoho z nás se tak i cítilo. Jeden psal článek, druhý vyráběl grafy, třetí našel pár chybek, což znamenalo, že ho první dva chtěli okamžitě zabít, což jim čtvrtý velmi rázně zasekl. Můj úkol (kromě likvidace potenciálních mrtvol) zahrnoval posbírat poslední střípky předchozích knih, článků a studií do přehledu literatury, ze které jsme vycházeli. Netuším jak, ale 8 stran materiálu se nějakým způsobem přetavilo do shrnutí, proč to všechno děláme a proč to nikdo neudělal před námi. A dávalo (a dává) to smysl!

<p align="center">
    <img src="/assets/images/konspirace-clanek.JPG" alt="A takhle já si tu žiju.">
</p>

### den deadlinu, 5 ráno havajského času
Stihli jsme to? Stihli. Pár hodin před odevzdáním článku jsme sice řešili, jestli bychom to přeci jenom neměli odevzdat jako tzv. work-in-progress paper, ale následná lavina pro a proti názorů skončila stejně remízou, tak jsme odevzdali, co jsme měli. 10 stran povídání o tom, jak to na antivax fórech vypadá a co za konspirace lidi na tohle téma splétají. Držte pěsti, ať nám to přijmou!

### ...
Pokud vám někdo někdy tvrdil, že akademická sféra neví, co to je adrenalin a stres, tak vám prachobyčejně kecal. Nedávná <a href="https://news.harvard.edu/gazette/story/2020/01/new-findings-suggest-how-stress-may-trigger-gray-hair/">studie od vědců z Harvardu</a> prokázala vztah mezi stresem a šedivěním. Zatím tenhle efekt nepozoruju, respektive pár šedin jsem měla už předtím, ale změny na svém vlasovém porostu teď sleduju se stejným zápalem jako antivax diskuze. Za 2 měsíce nás totiž čeká další deadline. Tentokrát jarní vydání.

