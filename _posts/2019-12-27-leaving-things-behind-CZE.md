---
layout: post
title:  "Nejseš tu proto, aby ses účastnil bojů o to, kdo toho opustil víc"
author: Leni
categories: [CZEsky]
image: /assets/images/girl-leaving.jpg

---

Tohle může obsahovat stopový prvky uražených citů, ztráty vlastní identity a přemejšlení nad tím, jak si celej život postavit znovu od začátku. Taky vám to v dlouhodobým horizontu ukáže, jestli jste člověk a nebo kretén.

<p align="center">
    <img src="/assets/images/girl-leaving.jpg" alt="Girl Leaving, Mark Tomé">
</p>

### intro s kafem, srpen 2019

Nervózní popocházení po obýváku. Kromě univerzity a doma nevím kam jít. V dubnu jsem byla v downtown, ale tam netuším jak se dostat. A vlastní bojácnost a historky z amerických kriminálek mě přesvědčily, že i tenhle trip má svůj čas. Minimálně než se trochu otrkám. A navíc těm jejich autobusovým jízdním řádům nerozumím. Kdo vůbec pojmenovává zastávky podle toho, jaký ulice se kříží poblíž? 

Projdu Instagram pár spolužákům a zaměřuju se na stejné kávomilce s lehkým zatížením na četbu knih v restauračních zařízeních. Kdybych věděla, co za problémy to způsobí v horizontu dalšího měsíce, vybodla bych se na to rovnou. Jenže to v tý době ještě nevím. Do nejbližší <a href="https://recesscoffee.com">kavárny Recess</a>, která je ode mě 30 minut, vyrážím pěšky. Procházka jako víno - podél hřbitova, nenechat se přejet na přechodu, co na tebe laškovně bliká, když máš zůstat stát (ale <a href="https://www.syracuse.edu">podívej se na tu univerzitu</a>, sem teď vážně chodíš!), čtyři bloky rovně skrz ulici plnou undergrads hrající beerpong, před kostelem zahni doleva, jdi dva další bloky, nezakopni, a jsi tam. Uf. Už teď si mnohem víc vážím tramvají.

Small, Medium, Large. Batch, brew, whole milk, soy milk, ale o tom taky někdy jindy. Pamatuju si dobře, že neuvádí ceny s daní? Počítat to nebudu. Nemusím. Co chci ale sakra k pití? Co jsem pila v ČR? Tohle bych měla vědět, vždyť bývaly doby, kdy jsem v kavárnách žila. Mysli, vole, mysli! V <a href="http://www.barcobra.cz/en/">Cobře</a> to byl flat white. V <a href="https://www.cafeletka.cz">Letce</a> limča, v <a href="http://bistro8.cz">Bistro 8</a> latté, v <a href="http://www.mistoprovas.cz/en/">Místě</a> "jedno kapučíno tu gou" a snad na mě zase nebudou koukat, jako bych zavraždila osm koťátek jedním kafem, co není černý jak bota. V <a href="https://www.rabar.cz">Rabaru</a>, <a href="http://www.oukydouky.cz">Ouky</a> a dál jsem kotvila u ginu. 'Prčic. Vážně mi přesun z jednoho kontinentu na druhej kompletně vymazal můj seznam preferencí, co se kafe týče?  

<p align="center">#</p>

Takhle nějak vypadalo mých prvních pár měsíců v USA. Začalo to touhle scénkou s kafem a tak nějak pokračovalo ve všech aspektech mýho života, o kterých jsem si do tý doby myslela, že je mám celkem rozmyšlený: co nosím, co jím, můj režim, co jsem za člověka, co chci být za člověka, co jsou moje plány, co rozhodně moje plány nejsou, co si nechám líbit, co už si líbit nenechám, proč tu vůbec jsem. Moje naučený, téměř bez přemýšlení vytahovaný volby najednou dostaly možnost se změnit.

Jenže s přetvořením vzorců přišla i <b>drobná ztráta identity</b>. Pod tlakem angličtiny a přílišné sebereflexe jsem si dávala extrémní pozor na to, co říkám, <b>až jsem přestala v hodinách mluvit úplně</b>. Pod snahou vypadat cool, protože jsem z Evropy a nikdo pořádně neví, co se u nás děje, jsem si mezi spolužáky vedla svou a jela jako buldozér přes všechno a všechny, jen abych <b>všem vysvětlila, jak se to na tom našem kontinentu dělá</b>. A že se tam samozřejmě všechno dělá správně a líp. Někde v průběhu toho všeho přišel mírnej odboj, protože neexistuju ve vakuu a každej z našeho programu jsme odněkud přišli. Poznámky o mojí výslovnosti "v" namísto "w" mě nechávaly chladnou. Už míň to, když se mi někdo snažil vysvětlit, jak Sametová revoluce zahrnovala samopaly [o tom příště] a jestli vím, co je to tornádo [o tom taky někdy příště].

Co jsem navenek první dva měsíce uhrávala jako <b>pózu české neporazitelnosti</b>, a do prvních pár střetnutí s lidma s ještě větším nebo srovnatelným egem jako mám já, mě i bavilo se o lecčem dohadovat, mě doma mezi všema žádostma o <i>social security number</i> a zařizováním běžných věcí jako je nákup <b>dohánělo na pokraj šílenství</b>. Zpětně ted můžu s klidem říct, že můj životní expatí kompas ze začátku dlouho řídilo moje ego, někde po cestě letadlem nabytý český patriotismus a lehká nabubřelost a handicap zároveň, že <b>si nesu nálepku děcka z postkomunistický země, kde nemusím už dál bejt</b>. Taky teď vím, že se to čas od času střetávalo hlavně s americkým exceptionalismem, neschopností vnímat a snahou mít za každou cenu poslední slovo. A to fungovat nebude nikdy. Nad to všechno mi chyběli kamarádi, stýskalo se mi po psovi, měla jsem starost o naše, prošvihla jsem svatby a narození dětí mejch kamarádů, chtěla jsem jít na starý dobrý český pivo s lidma, co mi rozumí, <b>chtěla jsem se sebrat</b>, posbírat svoje rozbitý já, co neví, který kafe si má objednat, sbalit si svoje věci a na celou Ameriku se jednoduše vys... 

Pak jsem si v Recessu jednou uvědomila, že sedím u stolečku a že to kafe, co dřepí přede mnou, jsem si objednala tak automaticky, že si to ani nepamatuju. Tehdy mi došlo, že začínám být doma. Že moje česká rutina začíná dostávat i svůj americký ekvivalent. Došlo mi, že bude dobře.

### outro s kafem, prosinec 2019

V Recess si už pár měsíců dávám latté, v <a href="https://shop.cafekubal.com">Kubal</a> na univerzitním kampusu zase chai latté, skvělý pivo mají v <a href="https://beerbellywestcott.com">Beer Belly</a> nebo v <a href="https://www.stoutbeardbrewery.com">Stout Beard</a>, kuřecí strips v <a href="https://www.thedistillery.com/locations/dewitt">The Distillery</a> a na wafle můžu jen do <a href="https://www.funknwaffles.com">Funk'n'Waffles</a>, pro gin s tonicem a moudré rady od kamarádů barmanů pak do dive baru na Westcott Street. V obýváku si teď tancuju a tramvaje mi nechybí, neb jsem začala mluvit plynně v autobusových jízdních řádech, protože už vím, která ulice je která. 

O tom, odkud jsem a co všechno jsem nechala doma, už se taky nehádám. Pochopila jsem, že si svoje ego musím uklidit a uklidnit. Že nemůžu chtít zázraky hned, že si to všechno najdu postupně. Došlo mi, že v našem programu jsou a budou lidi, co si radši budou vést svou, než aby mě kdy chtěli poslouchat. A koneckonců jsem <b>pochopila, že každej někdy někde něco necháme a že ten stesk, co si s sebou neseme, nemá nikdo právo na ostatní vytahovat jako zbraň</b>, nebo se o to jakkoliv pokoušet. Ani já. Ani oni. Ani vy.

foto: Mark Tomé
