---
layout: post
title:  "Taughannock Falls: Záhada nalezeného obra"
author: leni
categories: [výlety, New York state]
image: assets/images/view3.png
tags: [featured]
---

Spolu s objevováním vodopádů se tu učím nejen dost nových věcí o místním zeměpisu, ale hlavně o rané historii USA. Východní pobřeží bylo dlouho prvním osídleným místem evropskými puritány ("Pilgrim Fathers", co připluli na Mayflower). To znamená, že pokud se zatouláte dostatečně daleko na východ od Syracuse, **dýchne na vás duch Americké revoluce**. Občas se taky dozvíte o odvrácené straně téhle doby, což se týká právě Taughannock ["ta-kanok"] Falls poblíž města Ithaca.

Místní oblast byla původním domovem indiánského kmene Cayuga. Jenže pak přišla právě Americká revoluce a zejména doba po ní (zdravím fanoušky muzikálu <a href="https://www.youtube.com/watch?v=DcD9ADx_Rh4">Hamilton</a>!). V roce 1779 poslal generál Washington <a href="https://www.nps.gov/fost/learn/historyculture/the-western-expedition-against-the-six-nations-1779.htm">tzv. Sullivan-Clinton campaign</a>, aby se vypořádala s útoky indiánských kmenů na americké jednotky. Indiáni se totiž postavili na stranu Britů, neb si mysleli, že se jim tak podaří zastavit postupující uzurpování jejich země novými dobyvateli, a celkem úspěšně se jim to dařilo až právě do oné výpravy vyslané Washingtonem. Americké revoluční jednotky srovnaly se zemí mezi 40 - 50 vesnicemi indiánské Irokézské federace, mezi něž právě patřili Cayugové. A ti se, nemaje kde bydlet a co jíst, radši stáhli. V okolí zavládl konečně (celkem draze vykoupený) klid, uběhlo pár desítek let, a kromě turismu tu v 19. století začal vzkvétat i zbrojní průmysl poháněný elektřinou z místních vodních mlýnů, jejichž zdrojem byla řeka Taughannock.

<img src="/assets/images/gorge2.png">
**Taughannock Falls** jsou jedny z nejimpozantnějších vodopádů, co jsem tu zatím viděla. Už jen samotná procházka roklí, která vede k vodopádu, vám připomene nejen, že příroda je pravdu záludná čarodějka (pořád mi nedochází, jak se může strom udržet stovky let "zakořeněný" na balvanech), ale taky že se tu musely dít hodně divoké věci miliony let před existencí člověka. Vodopád má 66 metrů a je to nejvyšší vodopád s jednolitým přítokem na východ od Skalistých hor (severozápad USA a Kanady). Ano, i Niagáry jsou menší než tenhle obr.

<img src="/assets/images/view.png">
A když už mluvím o obrech: V roce 1879 se poblíž místního hotelu pro přírodu milující turisty našel tzv. Taughannock Giant. Jednalo se o zkamenělé tělo "obra" měřícího přes dva metry. Noviny začaly šílet a vydávaly články o téhle záhadě, badatelé z nedaleké Cornell University ji přijeli zkoumat a kolem 5 000 turistů si zaplatilo za to, aby se mohli podívat na něco, co člověk "jen tak neviděl". Celkem záhy vyšlo najevo, že místní obr je habaďůra vymyšlená a realizovaná majitelem hotelu, který se jen snažil zvednout návštěvnost. Dnes hotel už neexistuje a na jeho místě stojí informační cedule.

<img src="/assets/images/beginning.png">
<img src="/assets/images/signs.png">
<img src="/assets/images/gorge.png">
<img src="/assets/images/trees.png">
