---
layout: post
title:  "15x o tom, co dělám za velkou louží"
author: leni
categories: [doktorát, akademie]
image: assets/images/phd-cohort-ischool.jpg
tags: [sticky]

---

Když jsem byla na Vánoce na pár týdnů zpátky v ČR, potkávala se s kamarády, známými a sousedy či jinak znovunavazovala kontakty se svou minulostí, sem tam padla otázka: **"A prosimtě, co ty v tý Americe vlastně děláš?"** Ne, že bych si nelibovala v opakování jednoho a toho samého stále dokola, ale pro pořádek (a pozdější reference) bude jednodušší, když to moje "ale to je jen stáž, ne?" dobrodrůžo uvedu na pravou míru.

**1. Kde jsi?**
V USA. Město se jmenuje <a href="https://en.wikipedia.org/wiki/Syracuse,_New_York" target="_blank">Syracuse</a> (ano, z těch italských pocházel Archimédes) a nachází se ve státě New York asi 4 hodiny jízdy na sever od New York City. Má to být město s nejvíc napadaným sněhem za rok v celých USA, ale tahle zima to zatím dost slušně bojkotuje. (Zatímco tohle píšu, je tu 17° Celsia. V úterý tu byla sněhová vánice taková, že sníh padal odevšud. I zespoda!)

**2. Co tam děláš?**
Doktorát na Syracuse University, konkrétně na <a href="https://ischool.syr.edu" target="_blank">iSchool</a>, což je School of Information Studies.

**3. Eh? To znamená?**
Studuju tu <a href="https://ischool.syr.edu/academics/graduate/doctoral/information-science-and-technology/" target="_blank">Information Science and Technology PhD</a>, což znamená, že chodím do školy, mám regulérní výuku a v horizontu 5 - 6 let se ode mě očekává dizertační práce.

U nás se tenhle obor schovává na Filozofické fakultě v rámci <a href="http://novamedia.ff.cuni.cz" target="_blank">Studií nových médií</a> (odtamtud ostatně "pocházím") nebo Knihovnictví na ÚISK.

Tady se momentálně motám kolem dezinformací, antivax konspiračních teorií a zkoumání toho, proč lidi věří zrovna tomu, čemu věří. Jinak mě ale fascinuje, co se odehrává online po dramatických událostech jako jsou teroristické útoky, tzv. active shooter situace a tak. A snad se časem posunu k tomu, jak algoritmy hýbou světem a lidským rozhodováním (nejen) online.

<p align="center">
    <img src="/assets/images/phd-cohort-ischool.jpg" alt="Syracuse, Getty Images">
</p>

**4. Aha! A to ti to jako platí?**
Ano. De facto dělám, co mě baví a ještě za to dostávám zaplaceno. Plnou výši školného (téměř 1,5 milionu za rok v CZK) platí škola , plus jsem tu na 20h týdně zaměstnaná jako tzv. Graduate Assistant a jsem tak k ruce jednomu profesorovi od nás z fakulty. A z těch peněz tu žiju.

**5. Ok, to dává smysl. Na jak dlouho že to máš?**
Na 4 roky, když se budu hodně snažit a nic se mi nepřiplete do cesty. Ale reálně na 5 až 6 let.

**6. Fíha. To tě doma asi moc neuvidí, co?**
Ne. Při troše štěstí jezdím domů na Vánoce a snad se občas povede i kousek prázdnin. Ale jinak ne.

**7. A to tam jako zůstaneš?**
To se neví. Cesta je to dlouhá a zatím dost hrbolatá. Výhledový plán je dělat jeden semestr za druhým a sunout se postupně dopředu. Dělat tu PhD je trochu jako studovat sprint tempem na maratónové trati, takže to občas celkem fest bolí. Jestli zůstanu v USA je navíc na rozmyslu migračních a potenciálního zaměstnavatele. A zatím pořád nevím, jestli chci zůstat v akademické sféře, nebo se pustit do tzv. "industry".

**8. A proč to děláš? Se ti v ČR nelíbí?**
Ale líbí. Jen mě ani na vládní úrovni boje proti dezinformacím neuměli využít, tak jsem se sebrala a šla někam, kde si mých schopností a mozku váží. A co to tak sleduju, nejsem první ani poslední...

**9. A jak se ti tam žije?**
Zajímavě. Teď v lednu to je už půl roku, co tu jsem. První semestr byl trochu dramatičtější, co se týče mezilidských vztahů, než bych si představovala, ale už si to sedá. Bydlím tu mimo kampus, ale dostatečně blízko do kaváren. Downtown, tj. centrum města není daleko, ale moc se tam nezdržuju, pokud tam nemáme namířeno za kulečníkem, pivem nebo jiným zpestřením doktorandských dní.

<p align="center">
    <img src="/assets/images/syracuse-uni.jpg" alt="Syracuse, Getty Images">
</p>

**10. Stýská se ti?**
Už ne tolik. Až na Kylo, tu fakt postrádám. Ale chybí mi všechno to dobrý z český nátury, kterou Američani postrádají. Nejblíž našemu humoru jsem tu zatím poznala lidi z Afriky a Indie, což mi sociologicky přijde strašně zajímavý a zvláštní zároveň.

**11. Co tam tak normálně děláš?**
Škola a práce mi zaberou většinu času. Očekávání jsou tu docela vysoká a to, na co jsem byla zvyklá v ČR - trochu zívačka - se tu moc neděje, spíš naopak. Plus spoustu času zabere práce, což obnáší kromě jiného projekt management labu, psaní článků, rešerše, vymýšlení toho, co vlastně děláme a proč a čtení, čtení, čtení. Krom toho chodím cvičit (ahoj, Železná koule!) a dělám jógu, aby mi z toho přepínání mozku úplně nehráblo. Rozhlížím se po tom naučit se jezdit na koni a jen tak pro srandu jsem zapsaná do castingový agentury, protože se v <a href="https://www.syracuse.com/entertainment/2017/12/movies_filmed_in_upstate_ny_2017.html" target="_blank">Syracuse a okolí točí celkem dost (i hollywoodských) filmů</a>.

**12. Co čeština? Nezapomínáš jí?**
Nejsem na tom tak špatně jako některé české modelky, ale občas si na některá slova vzpomenu rychleji v angličtině než v češtině. Anglický slovosled mi celkem úspěšně pěkně prasí českou stavbu vět, což občas vyústí v celkem zábavné patvary. A naopak tu zase čas od času vytáhnu "poangličtiné" české slovíčko s nadějí, že jsem se trefila a že to tu třeba používají taky. Většinou se netrefím. Ale ku *va, pí *a a dop *dele už tu všichni kolem mě umějí celkem obstojně.

**13. Jsou tam nějaký Češi vůbec?**
No jéje. Máme tu bandu asi 6 holek, který sem zavál život z různých důvodů. Jedna zajímavější než druhá a pravidelně pořádáme sedánky, abychom nezapomněly češtinu a prodrbaly, co se dá. Na univerzitě, co vím, jsme ale asi jen dvě.

**14. Co tě tam zatím nejvíc překvapilo?**
Mě překvapuje pořád něco a v různých ohledech. Co mě fascinuje celkem hodně a v dobrém, je tolerance čehokoliv, co se týče vašich vztahových, náboženských a dalších preferencí. (Upozorňuju, že Syracuse jsou liberální město napůl obydlené studenty, takže to není úplně repre vzorek pro celou Ameriku.) Ale pokud tu mezi kamarády řeknete "Já jdu na vztahy pomalu, protože mám PTSD z té a té situace", nikdo vám na to neřekne "Ježiš, ty naděláš. Seš nějaká citlivá, ne?". Ty lidi to tu prostě berou jako součást vaší identity a berou to v potaz při komunikaci s vámi. Stejné platí pro to, když je někdo trans, gay, "polyamory" a tak. Což v kontrastu s tím, že rasismus, mírná homofobie v jistých kruzích a zjevně nikdy nevymýtitelný antisemitismus v ještě menších kruzích, je tu celkem běžná a zakořeněná věc, naskýtá celkem zajímavý paradox a situace.

**15. Hele...a co kluci?**
Long story short, k randění jsem se tu ještě nedostala. Buduju sítě od práce přes kamarády a dál. Ale používám Tinder a Bumble čistě ze zvědavosti. Což znamená, že brzo přijde článek o specifickém typu chlapců na těchto appkách, kteří strašně rádi pózují s mrtvou rybou.

