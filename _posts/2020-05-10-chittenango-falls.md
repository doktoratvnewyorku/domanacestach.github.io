---
layout: post
title:  "Chittenango Falls: Kde voda teče na sever"
author: leni
categories: [výlety, New York state]
image: assets/images/chittenango.jpg

---

New York není jen o Niagárách. Díky pohybu, ústupu a tání ledovců je velká část státu New York protkaná vodopády, říčkami a jezery. Jen 30 minut autem na jakoukliv stranu od Syracuse, kde bydlím, jsem napočítala asi 20 vodopádů různých velikostí. **Chittenango Falls** jsou první, které jsme v okolí navštívili zkraje května, kdy nám začaly zvolna docházet nápady, co dělat během počínající pandemie.

**Chittenango** ["čitenango"] je malá vesnička na východ od Syracuse čítající něco málo přes 5 000 obyvatel. (Ano, v místním měřítku je to tu opravdu vesnice.) Pokud jsem vyčetla všechno správně, název pochází z původního názvu pro říčku, který místu propůjčili Irokézové. Pokud stejně jako já znáte indiány jen z westernovek, Irokézská konfederace bylo seskupení pěti (Mohawk, Onondaga, Oneida, Cayuga a Seneca) a později šesti (v roce 1772 přibyli Tuscarora) indiánských kmenů, na jejichž území se tu pohybujeme.

Historie Chittenango se pořádně začala odvíjet od roku 1825, kdy se sem lidi stěhovali za prací, kterou tu zajistil <a href="https://www.eriecanal.org/">Erie Canal</a> (Erijský kanál) sloužící jako hlavní obchodní cesta spojující Atlantik a Velká jezera. (Erijský kanál v současnosti už neslouží svému původnímu účelu, ale v roce 2010 ho Američani zařadili na seznam národních památek.) Chittenango je známé ale hlavně díky tomu, že se tu narodil Lyman F. Baum, což je autor známé dětské knížky *Čaroděj ze země Oz*. Když se projdete centrem, pár místních krámků se dokonce pyšní tématikou spojenou s knížkou a světem malé Dorotky.

- - -

**Chittenango Falls** najdete v <a href="https://parks.ny.gov/parks/130/">Chittenango Falls State Park</a>, který byl založen v roce 1922. Když jsme byli na místě, utrousila jsem poznámku, že to zas tak moc starý národní park není, ale pak mi došlo, že naše Krkonoše byly prohlášeny za národní park v 60. letech a Šumava dokonce až v 90. letech, takže jsem poslušně zavřela svou evropskou "všechno-vím-protože-Evropa-je-starší" pusu a přestala dráždit tuhle historickou notu. 

<img src="/assets/images/chittenango.png">
Vodopád má výšku 51 metrů a když má dost vody, máte trochu problém slyšet, co vám říká člověk stojící vedle vás. Je to taky jeden z mála vodopádů tady v okolí, na který je možné se podívat z několika úhlů, což ale ovšem taky záleží na počasí. Protože ve státě New York všechno záleží na počasí. Když tu udeří pravá Upstate NY zima, všechno zapadne sněhem a zamrzne. Včetně vás. Kvůli sklonu pěších tras kolem Chittenango Falls není vždycky povoleno si to u něj štrádovat přes zamrzlé cesty. Když je ale hezky, dá se prolézt nejen stezka kolem něj, ale i ty v přilehlém lese. Jen je dobré si zkontrolovat, že v rámci toulání se přírodou nelezete někomu na pozemek, jako se to podařilo omylem nám, ehm.

<img src="/assets/images/chitt-flow.png">
<img src="/assets/images/meadow-trail.png">

