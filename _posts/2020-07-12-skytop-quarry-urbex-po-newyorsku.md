---
layout: post
title:  "Skytop Quarry: Urbex po newyorsku"
author: leni
categories: [výlety, New York state]
image: assets/images/urbex-3.jpg
tags: [featured, sticky]
---

Léta v Upstate New York nejsou o poznání jinačí než léto, na co jsme zvyklí v Čechách - teploty kolem třicítky, sluníčko pálí jak ďas, sem tam zaprší, ale to spíš aby se neřeklo. Od srpna do začátku září se tu klima pak dost často promění do prádelny, kdy jste rádi, když nemusíte nikam a to ani do vedlejší místnosti, klimatizace neklimatizace. Ne že bychom byli s přítelem úplný extrémisti, ale tak nějak omylem se nám v jednom z těch teplejších červencových dnů udělal nápad, že se projdeme do místního opuštěného kamenolomu.

*Kupodivu cesty do lomu tu vedou do kopce...*
<img src="/assets/images/cesta-tam.jpg">
**Skytop Quarry**, jak se lomu říká, je tu taková místní rarita. Najdete ho na pomezí Syracuse a Jamesville, což je (aspoň pro mě) demarkační čára, kde tu začíná ta hezčí část městeček, vesniček a jiných obydlí na východ od Syracuse. Lom je sice na okraji města, ale zároveň sousedí s jižním kampusem naší univerzity, kde trénují sportovci všech disciplín a kde taky sídlí velká část univerzitní administrativy. Oficiálně je do kamenolomu zákaz vstupu, a to ještě jen z jednoho rozcestí, kde když se vydáte doprava, nikam nesmíte, a když se vydáte doleva a máte propustku od místního přírodovědeckého kroužku (nebo co to je za blázny), tak se tam dostanete bez problému. Pak je ale vlez oficiální, kde se v ty hezčí dny potkáte s horskými kolaři a jinými dobrodruhy, kteří lom využívají pro svou zábavu.

*Jako rodilý Hradečák jsem si tu hodně zavzpomínala na <a href="https://www.idnes.cz/hradec-kralove/zpravy/prirodni-pamatka-plachta-exmoorsti-kone-pony-pastva-sucho-hradec-kralovehradecky.A200609_552149_hradec-zpravy_tuu">Plachtu a místní unikátní ekosystém</a>*
<img src="/assets/images/lom-1.jpg">
*Najdi jelena! Radost z nás neměl, tak jsme se radši obrátili a vyrazili jinou cestou...*
<img src="/assets/images/najdi-jelena.jpg">

---
**Rychlý výlet do historie**
> Kamenolom si tu otevřela v roce 1908 společnost Rock Cut Stone Co. I přes tenhle poetický název si společnost nevedla úplně nejlíp a prodala lom v roce 1929 jiné, rozhodně ne tak poeticky pojmenované společnosti. Na dobu od 1932 do 1947 byl lom dočasně zavřený a po několika dalších cyklech zavírání a otevírání se tu oficiálně přestalo těžit počátkem 80. let.
>
>Jak jsem se <a href="https://doktoratvnewyorku.github.io/chittenango-falls/">zmínila v jednom z předchozích článků</a>, Upstate New York byl díky Erie Canal od r. 1825 populární místo pro přistěhovalce a výrobu všeho druhu a dal vzniknout firmám jako General Electrics, IBM, Kodak, Xerox a dalším. Jenže v polovině 20. století tu vlna deindustrializace přispěla k ekonomickému a populačnímu úpadku a region je z velké části považovaný za součást tzv. <a href="https://www.investopedia.com/terms/r/rust-belt.asp">Rust Belt</a>. Znamená to, že hlavní průmysl, co pomohl kraji zbohatnout a přitáhnout novou populaci, je tu v dezolátním stavu. Ekonomika se v rurálních částech státu pomalu zvedá a drží jí nad vodou hlavně zemedělství. Oproti původní slávě je to ale jen chudý příbuzný. 


Už přes 30 let je všechno v lomu nechané ladem, což nahrává hlavně místní mládeži, grafiťákům a bůhví komu a čemu všemu, po čem se odmítám hlouběji pídit, ale nepořádek nechaný na různých místech v lomu ukazuje tím směrem.

<img src="/assets/images/covid-urbex.jpg">

<img src="/assets/images/tramvaje.jpg">
<img src="/assets/images/urbex-1.jpg">
<img src="/assets/images/urbex-2.jpg">
<img src="/assets/images/urbex-3.jpg">
<img src="/assets/images/vyhled-z-lomu.jpg">

<img src="/assets/images/kyticka.jpg">

