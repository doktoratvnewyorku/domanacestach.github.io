---
layout: post
title:  "COVID-19: Jak se tu připravujeme na začátek školy"
author: leni
categories: [akademická sféra, doktorát, covid-19]
image: assets/images/varovani2.png

---

Škola nám tu začíná o týden dřív a i tak je to moc brzy. New York má momentálně nejnižší procento nakažených COVID-19 a náš guvernér Cuomo to úspěšně koriguje zejména skrze testování a nařízené karantény lidí cestujících ze států, kde se nakáza vymkla kontrole (zdravím zejména Georgii a většinu jihu, díky děcka, fakt nepomáháte!). Jenže poslední dva týdny se začíná do Syracuse vracet většina studentské populace. Ta za normálního stavu čítá přes 22 000 lidí, což může znamenat, že i přes všechna opatření, které univerzita vyžaduje a nařizuje, se můžeme celkem rychle dostat mezi státy, které nákazu pod kontrolou nemají. Proč? Protože Amerika.

**Plán na podzimní semestr je na Syracuse University následující:** Škola začne o týden dřív (24. srpna). Všichni studenti, co se chtějí pohybovat na kampusu a všech přilelých univerzitních zařízeních se musí nechat testovat na COVID-19. Pokud jsou jejich výsledky pozitivní, musí zůstat doma v karanténě nebo můžou využít karanténu na školních kolejích za příplatek $1000 (týká se hlavně bakalářů). Pokud jsou negativní, můžou do školy, ale za 14 dnů po začátku semestru se musí otestovat znovu. Výuka bude probíhat jak na kampusu (tj. in-person), tak i online. Některé kurzy jsou vypsané v podobě hybridního vyučování, což sama doteď plně netuším, co to znamená. V týdnu po Díkuvzdání se výuka přesune plně online a zbytek semestru se dokončí v tomhle módu. Logika za tím je celkem jednoduchá. Na Díkuvzdání se všichni Američani zpravidla rozutečou po všech čertech a pak se vrací zpátky do škol a měst, kde žijí. Což by z hlediska inkubační doby COVID-19 čtrnácti dnů nešlo úplně moc dohromady s testováním a včasným zabráněním nákazy. 

Škola nám tenhle plán podsouvá už od půlky léta. **A takhle se to podle mě všechno odehraje v reálu:** Všichni studenti, co se rozhodli, že přijedou zpátky do Syracuse, začnou chodit do školy. Protože některé kurzy nejsou vypsané online, budou muset do školy fyzicky. Rozestupy se ve třídách udrží, na chodbách dost těžko, ale problém bude jinde. Mejdany a život mimo kampus, dokud to zima nebo COVID-19 nezastaví. Syracuse University je vyhlášená jako "number one party school" po celé USA. A dle článků z místních novin si tohle privilegium místní studenti nižších ročníků nenechají jen tak vzít, protože prostě musí pařit s kámošema, co neviděli celé léto. Ostatně, nikdo jim v tom nezabrání – jak městská policie, tak ta školní nedávno oznámila, že **nebude** vyjíždět k případům srocování lidí mimo kampus. Takže se během září, kdy je tu krásné babí léto, rozjedou mejdany, pochopitelně bez masek, a do měsíce se tu nákaza rozjede, všechno se zavře a výuka se přesune výhradně online a ze Syracuse se stane opět město duchů.

<img src="/assets/images/stickers.png">
Musím bohužel říct, že z pohledu studenta a pracujícího pro univerzitu se mi tu většina snah naší univerzity pozdává jako neorganizovaně organizovaný bordel na kolečkách. Snaží se tu všichni, to je fakt, ale hlavním cílem je školu otevřít, ať to stojí, co to stojí. I přesto, že spousta jiných univerzit po celé zemi, vědomy si toho, že univerzitní život je především život společenský, přesouvá všechnu výuku online do odvolání. Silnou motivací naší univerzity není ani tak návrat do školních škamen a nastolit aspoň trochu normální fungování toho, na co jsme byli do dob před COVID-19 všichni zvyklí. Hlavním motivátorem naší soukromé univerzity je tlak rodičů, kteří platí nemalou částku za školné a nárokují si, že jejich děti si zaslouží plnohodnotné chození do školy i během pandemie. Aspoň to tak vyznívá z e-mailů a online debat s představiteli školy, kteří kladou důraz na uklidňování rodičů, že všechno je v pohodě a že škola bude! V jednom emailu , který prosákl ven, dokonce zaznělo, že je nutné vnímat hlasy "zákazníků" (studentů a rodičů) a až potom ty kritické, tj. ostatní. Jenže americký univerzitní systém je postavený na bázi moci peněz a tak se podle toho značná část společnosti řídí, pandemie nepandemie.  Uznávám, že platit 70 000 dolarů za školní rok dává asi hodně lidem pocit, že mají právo na to chtít víc a hned, a univerzita pravděpodobně nemůže zamhouřit oko nad vidinou ztráty všech přítoků peněz, ale taky si tak trochu říkám, že během pandemie by se prachy mohly řešit až jako poslední.

<img src="/assets/images/morestickers.png">
**A jak se tohle všechno dotýká mě?** Díkybohu mám práci, kde bydlet a kde studovat. Už jsem sestavila všechny puzzle, co jsem si nasyslila <a href="https://doktoratvnewyorku.github.io/phd-v-dobe-koronove/">v březnu</a>, kdy nám zavřeli školu, a s přítelem jezdíme po okolí na túry a okukovat místní vodopády a všechno to, co dělá Upstate New York tak krásným. Ostatně o některých našich výletech (i s mini průvodcem po historii USA a místních indiánů) se můžete dočíst <a href="https://doktoratvnewyorku.github.io/chittenango-falls/">tady</a> a <a href="https://doktoratvnewyorku.github.io/taughannock-falls/">tady</a>. Další sepisuju a jsou v plánu. Co se týče výuky, všechny předměty mám online, výzkumná a vyučovací praktika taky, takže nemusím vytáhnout paty z baráku, pokud vyloženě nechci. I přesto si musím nechat udělat test na COVID-19. Normálně bych si zašla do školního zdravotního centra, ale tam se starají jen o případy lidí už nakažených. Takže jsem si objednala domácí testovací sadu a v pondělí mě čeká tahle legrace doma. Těším se, to nemůžu říct.

<img src="assets/images/testovani.png">
Byla jsem se taky podívat v týdnu ve škole, protože nám chodí e-maily o tom, kolik tisíc antibakteriálních mýdel a nových ventilací škola koupila a nainstalovala. Je to celkem úsměvný seznam, když si k tomu započítáte lidský faktor, který může všechno zhatit :) Všude a všechno je teď olepené nálepkami kdo kam a kdy může, nemůže, jak se u toho má chovat a tak. Říkám si, že jednou se tomu budeme všichni smát a historky z doby koronavirové budou součástí historie lidstva, ale už abychom tu historii přestali budovat a začali žít normální život. A to ať už jste kdekoliv.

<img src="assets/images/mydesk.png">
<img src="assets/images/ufokruhy.png">
<img src="assets/images/varovani.png">
Malá poznámka na závěr: Ne všechno, co se dočtete v českých médiích o současném dění v USA je tak alarmující průser, jak se to prezentuje. Tahle ze mě je mnohem komplikovanější a mentalita úplně jiná než jsme my v Česku zvyklí. Od protestů v Portlandu přes Trumpovy extempore až po situaci s COVID-19 mám z českých médií a některých expatů pocit, že tak trochu loví po senzaci, která se tu nekoná. Ano, není to tu teď dlouhodobě úplně ideální, ale nestřílí se tu všude a ne všichni Američani se vztekají nad nošením masek. Snad jen to, že Trump je idiot, je pravda a přehánět se o tom už ani nedá.
