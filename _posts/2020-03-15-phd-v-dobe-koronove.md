---
layout: post
title:  "PhD v USA v době koronavirové"
author: leni
categories: [covid-19, život v USA]
image: assets/images/masked.jpeg

---

Nevím, jak to vidíte zpoza oceánu vy, ale z pohledu člověka implantovaného v USA to tu vypadá nějak takhle:

Pár případů v Kalifornii, stane se. Všechno je v cajku.<br>
Všechno není úplně cajk, máme tu o pár případů víc, ale zvládáme to. <br>
Netestujeme. Rádi žijeme nebezpečně!<br>
Trump plácá nesmysly.<br>
Všechno není úplně cajk, ale Evropa to má mnohem horší. Co se to sakra děje v Itálii?!<br>
Ups, se nám to začíná nějak šířit.<br>
Pošleme národní gardu do New Rochelle v New Yorku, protože i když netestujeme, je nám jasný, že minimálně v té oblasti máme mnohem víc nakažených, než tvrdíme.<br>
Trump plácá nesmysly o tom, že je všechno v cajku.<br>
Okej, tohle přestává bejt v cajku, radši (ze dne na den, protože můžeme) zrušíme všechny lety do Evropy. Velkou Británii si necháme užít 5 minut slávy a hejtu od všech zemí Schengenu.<br>
Fajn, kašleme i na Brity. Zavíráme krám!<br>
Snad nám lidi nebudou moc cestovat vnitrostátně.<br>
Ups... <br>
Trump stále plácá nesmysly.

### Běžný život
Nám v <a href="https://en.wikipedia.org/wiki/Onondaga_County,_New_York">Onondaga County</a>, kde jsem, vyhlásili včera tzv. <b>state of emergency</b>. Myslím, že v ČR je to úroveň stavu pohotovosti. Zatím žádný stav nouze, žádné karantény, nebo celostátní tzv. "lockdowns" u nás nejsou. Ale co tak po očku sleduju, jak se celá věc vyvíjí v Evropě, podle mě to nebude trvat tak dlouho a budeme tu mít mnohem přísnější nařízení brzy taky. Jediné oficiální nařízení zatím platí pro všechny školní distrikty - mají zavřít svá zařízení příští pátek. Jenže **některé školy jdou prevenci naproti a zavřou u  v pondělí, nebo přechází na online výuku**.

**Vyplesklí jsou tady z toho ale všichni stejně.** Učitelé vymýšlí, jak výuku efektivně přesunout do virtuální sféry. Žáci se na Snapchatu domlouvají, že jim na to všechno kašlou a online výuku budou bojkotovat. Oba tábory se celkem objektivně bojí, že známky půjdou rapidně k horšímu, nikdo se nic nenaučí a bůhví, jak dlouho to bude trvat. Rodiče jsou pak navíc uvrhnutí do hodně nepříjemné situace, kdy nemají hlídání, a nebo je pro ně prostě jiným způsobem obtížný být doma. Zbytek znáte. A nikoho tu ani ve snu nenapadne využít místní veřejná média k něčemu jako v ČR vymysleli v ČT s UčíTelkou. (Když jsem to tu vykládala dospělákům, co mají děti školou povinné, dostalo se mi tolik obdivných slov směrem k českým zlatým ručičkám, takže good job, lidi!) 

<p align="center">
    <img src="/assets/images/stat-new-york-coronavirus.png" alt="Data z rána 15. března 2020">
</p>
Takhle je zatím "nakažený" stát New York. Syracuse jsou (zatím) čístý.

Na druhou stranu, lokální solidarita se mezi lidmi probouzí i tady a všichni si snaží vzájemně pomáhat. Amerika už dávno není tak založená na komunitách jako tomu bylo kdysi, nebo jak známe z filmů z 90. let, ale nastálá situace pomáhá lidi zase spojit. Nákupní centra jako **Wegman's**, což je taková místní jen čtyřikrát větší Hypernova, <a href="https://www.syracuse.com/coronavirus/2020/03/hundreds-line-up-at-cny-wegmans-find-shelves-empty-amid-coronavirus-panic.html">zažívá každý den nálety nových a nových lehce popanikařených lidí</a>. Všichni jsou k sobě ale dost ohleduplní. I přesto se pořád najdou blázni, co vykoupí toaletní papír, jak kdyby pili laxativa namísto coca coly. Roušky nejsou, respirátory taky ne. **Amazon vydává objednávky toaletního papíru proti podpisu**, což tu není vůbec běžná praxe. Tady se, aspoň donedávna, proti podpisu vydával snad jen alkohol poslaný poštou. Nová doba koronovirová si zjevně žádá nová opatření ¯\_(ツ)_/¯

### Univerzitní kampus duchů

My máme od soboty tzv. Spring break. Za normální situace se všichni studenti seberou a odjedou někam pařit. Většinou to schytá Florida, Kalifornie nebo cokoliv, kde je teplo, levnej chlast a resorty poskytující azyl studentům i za cenu bordelu, rozbitých věcí a tak. Pokud si pamatujete díl Gilmore Girls, kde <a href="https://www.bustle.com/articles/150681-13-things-gilmore-girls-and-paris-taught-us-about-spring-break">Paris a Rory zažívaly první (a poslední) spring break</a>, máte velmi hrubou a krajně romantickou představu, o čem to je. Vzhledem k tomu, že jsou momentálně silně nedoporučené i vnitrostátní lety, běžné cestovní šílenství se nekoná (<a href="https://www.youtube.com/watch?v=D7WrExsyAD4">koná</a>, ale to jsou návrativší z Evropy), protože po návratu odkudkoliv, musí všichni studenti Syracuse University povinně do karantény.

<figure class="half">
    <a href="/assets/images/myti-rukou.JPG"><img src="/assets/images/myti-rukou.JPG"></a>
    <a href="/assets/images/tipy-od-univerzity.JPG"><img src="/assets/images/tipy-od-univerzity.JPG"></a>
</figure>

Univerzita přesunula veškerou výuku online od 23. března do konce měsíce. Semestr nám končí na začátku května, takže tu všichni počítáme s tím, že se do školy minimálně tenhle semestr nevrátíme. Ale všechno to záleží na tom, jak moc budou všichni kolem dodržovat pokyny vydané vládou (čti: záleží na tom, jak moc lidi jsou nebo nejsou neohleduplný idioti.) Scházení se nedoporučuje, **tzv. social distancing tu začíná být tolerované nutné zlo**, což zahrnuje i nechávat si nákup dovážet domů (díky, 21. století!), ale aspoň v mých kruzích přátel víme, že je to jeden ze způsobů, jak zamezit šíření nákazy a jak nebýt vektorem pro její šíření. Navíc, po semestru, který byl dost náročný a zima dlouhá, je to docela vítaný způsob, jak se chvíli nemusíme s nikým vidět (čti: socializovat).

### A co na to já?

Pro mě to momentálně znamená, že **jsem zaseklá nejen ve městě, ale i na kontinentu** (díky, Donalde!). Radost z toho úplně nemám, protože kromě mírné úzkosti, abych něcco nechytla, protože úplně nestojím o to zažít místní zdravotní vydřiduchy, mám teď i vtíravý pocit, že se nemůžu svobodně pohybovat po světě. Kdo mě znáte, víte, že moje výletování po světě, je a vždycky bylo velkou součástí toho, kdo jsem. Tak teď mám po žížalkách. Zároveň si říkám, že takhle žili moji rodiče většinu svýho života, takže bych mohla přestat fňukat a *keep calm and carry on*. 

Takže **ladím svého vnitřního introverta** a vzdělávám se skrze filmy jako Resident Evil, Outbreak, Containment a The Purge na Netflixu. Třeba taky konečně dočtu všechny ty knížky, co se mi tu za těch pár měsíců zázračně nastřádaly. Momentálně taky prozkoumávám Amazon, co se týče puzzlí a DIY sad na kreslení a tak, až mě filmy a knížky přestanou bavit. Díkybohu mi před pár týdny přišla kalimba, takže si můžu jako osamělý bard vyhrávat, co mě napadne a <a href="https://www.youtube.com/results?search_query=kalimba+tutorial">tutoriály na YouTube dovolí</a>. Momentálně trénuju <a href="https://www.youtube.com/watch?v=8gjzlCsZ7tE">Toss a Coin To Your Witcher</a>. Zatím mě nenapadl funkční způsob, jak se nahrát, tak mi to budete muset prostě věřit. Pokud nám přesunou výuku online až do konce semestru, balím věci a jedu za bráchou do Kalifornie. Když už bojovat proti viru, tak aspoň ať u toho chytnu trochu bronzu, žeano.

<figure class="half">
    <a href="/assets/images/kalimba.JPG"><img src="/assets/images/kalimba.JPG"></a>
    <a href="/assets/images/zasoby.JPG"><img src="/assets/images/zasoby.JPG"></a>
</figure>

**Tldr;** Není to taková hrůza, jak se možná ze zpráv zdá, ale to nejhorší nás tu imho teprve čeká, speciálně když tu guvernéři různých státu vzkazují Trumpově administrativě, ať <a href="https://www.theguardian.com/world/2020/mar/15/coronavirus-governor-pritzker-trump-shit-together-airports-chicago-ohare">"get its shit together"</a>. Amíci jsou zvláštně panikařící národ, tak snad se to nevymkne kontrole. Distanc od lidí je fajn, ale ráda bych se ještě letos podívala do Čech. Tak si budeme držet všichni pěsti, ať tahle malá apokalypsa brzo pomine.

Buďte zdraví a kdybyste měli tipy na seriály a tak, dejte vědět!

A pokud by vás to zajímalo, tak <a href="https://www.cnn.com/2020/03/03/health/us-coronavirus-cases-state-by-state/index.html">aktuální čísla z USA a zprávy jsou nejlepší ze CNN</a>.


